Het einde van dit jaar is reeds in zicht en daar hoort natuurlijk een analyse bij. Nu er allicht op de korte termijn geen bullrun aan zit te komen, is te verwachten dat we al aardige analyses kunnen doen over het afgelopen jaar. Wat is er met de koers toch krankzinnig veel gebeurd! Zowel bij de bitcoin als de eGulden hebben we weer een rollercoaster achter de rug. Hoewel velen niet verder gaan dan "sinds 2017 is de bitcoin toch alleen maar gezakt", was dit wel degelijk een buitengewoon winstgevend crypto jaar.

Zo steeg bitcoin van een grove €3.300 naar maar liefst €6.500 nu. Dat is de meeste aandelen niet gelukt, laat staan de traditionele valuta’s (gelukkig maar, want dan was die deflatie desastreus geweest). De eGulden trok tevens een knalgroene lijn door 2019. Zij steeg van 2,3 - naar maar liefst 5,8 dollarcent nu. Dat is dus meer dan een verdubbeling: bravo!

Dit alles klinkt natuurlijk erg positief, maar dit jaar heeft ook geweldige dalingen gekend. De koers stond namelijk afgelopen zomer nog vele malen hoger dan nu in december. Sinds de zomerzon ons verliet, zijn we - kort door de bocht - alleen maar blijven dalen.

Het is interessant om er op zulke verschillende manieren naar te kijken. Het jaar is zowel positief als negatief te noemen. Als je een onderlegde investeerder bent, heb je dit jaar je vermogen namelijk eenvoudig kunnen verdubbelen met enkel en alleen de bitcoin. Kocht je in januari en verkocht je in de zomermaanden, had je vermogen zelfs meer dan kunnen verdrievoudigen! Da’s een ROI waar je duizelig van wordt.

Ik ben erg benieuwd wat we aankomend jaar gaan zien. De weerstandslijnen op de bitcoin beperken al sinds jaar en dag veel van de volatiliteit, de eGulden schiet daarentegen alle kanten op. Geen wonder natuurlijk, maar wel iets om mogelijk op in te spelen. Het biedt nogal wat kansen. Tot december 2020!

Laurens van den Berg

Genoten van dit artikel en wil je hier meer van? Laat je support zien door middel van een [donatie](https://chainz.cryptoid.info/efl/address.dws?LXX5R8eKzPYm5EtatMUsqFDv9cc51ZMDJ4.htm).

**Let op: dit artikel mag niet worden opgevat als beleggingsadvies en is als louter educatief bedoeld.**
