Een derde update over de voortgang van het EFL project. Ditmaal door een blik achteruit te werpen. Natuurlijk omdat er behoorlijk wat is gebeurd, maar ook omdat er ruim een jaar geen nieuwsbrief was verstuurd voorafgaand aan deze reeks. In de volgende nieuwsbrief kunnen we het dan over de toekomst hebben.

Op het gebied van cryptoexchanges is er veel op ons pad gekomen. De opstelling van Bittrex en uiteindelijk het offline halen van haar EFL beurs in oktober 2018 was voor ons een teken dat exchanges zich overgaven op twee fronten:
* Het oorspronkelijke Bitcoin gedachtegoed werd losgelaten. Beurzen gingen buigen voor maatregelen vanuit het financiële instituut, zodat cryptogeld langzaam minder decentraal zou worden.
* Er werd gezwicht voor de druk van korte termijn gewin door voorrang te verlenen aan private projecten met veel marketing geweld.
Vooral de druk van private projecten – met veel kapitaal erachter – ging ten koste van bewegingen zonder winstoogmerk. Door de Cryptopia hack, vlak na de delisting van Bittrex in januari 2019, werden de fondsen van een aantal EFL handelaren op deze beurs onbereikbaar. De curator van Cryptopia publiceert regelmatig updates op hun [website](https://www.cryptopia.co.nz/) over de stand van zaken. In relatief korte tijd zijn diverse beurzen en tussenpartijen gekomen en gegaan, waaronder Bittrex, Cryptopia, Novaexchange, Altmarkets, Bitbill, Coinswitch, Bitcoinmeester en Guldentrader. In de nabije toekomst zal het vooral de druk van het financiële instituut zijn dat innovatie op het vlak van cryptogeld gaat tegenwerken middels de eergisteren goedgekeurde [Implementatiewet wijziging vierde anti-witwasrichtlijn](https://www.eerstekamer.nl/wetsvoorstel/35245_implementatiewet_wijziging). Weer een uitgelezen kans voor cryptogeld om zich te bewijzen?!

Natuurlijk zijn er ook veel positieve dingen gebeurd. Naast de gezonde kernsoftware kon er worden gewerkt aan een nieuwe website. Het was een boeiende ervaring om dit via meerdere teams te zien ontstaan. Oordeel zelf waar dit toe heeft geleid: [egulden.org](https://egulden.org). Ook is er veel veranderd en toegevoegd aan de verdere aanwezigheid van eGulden op internet. Zo heeft [efl.nl](https://efl.nl) een update gekregen op basis van een centraal ontworpen thema. Er is een [Wiki](https://wiki.egulden.org/index.php?title=Hoofdpagina) tot stand gekomen die door iedereen gevuld kan worden met allerlei nuttige informatie. We hebben wekelijkse vergaderingen opgezet op [Discord](https://discord.gg/WPFjR8B). Marketingscampagnes zijn bedacht en uitgevoerd. En uiteraard heeft de eGulden de nodige technische wijzigingen in de broncode ondergaan.

En natuurlijk bewaken we onze reputatie en grijpen we in waar nodig met statements op de website of zoals nu met het tweede deel van ons feuilleton: [Waarom Bitcoin en niet een Altcoin? Deel-2 Het argument veiligheid](https://medium.com/@egulden.org/waarom-bitcoin-en-niet-een-altcoin-deel-2-het-argument-veiligheid-b8f93e63859e)

Eigenlijk moeten we ook eens op een andere manier de nieuwsbrief afsluiten, maar het blijft voorlopig helaas nog speciaal relevant: wij wensen iedereen een gezond 2020.
